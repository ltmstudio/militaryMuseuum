<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="../../style.css">
    <link rel="stylesheet" href="../../style/slick.css">
    <script src="../../js/jquery.min.js" type="application/javascript"></script>
    <script src="../../js/slick.min.js" type="application/javascript"></script>
    <script src="../../js/custom.js" type="application/javascript"></script>
    <title>Watançylyk ähmiýetli şygyrlary</title>
    <style>
        .bac-arrow{
            bottom: 4.5vh;
            left: 52%;
        }
    </style>
</head>

<body class="poet-poem-page">
    <div class="main-container">
        <video autoplay loop muted playsinline class="back-full-video">
            <source src="../../assets/video/magtymguly-poem-back.mp4" type="video/mp4">
        </video>
        <div onclick="window.location.href='../magtymguly.html'" class="bac-arrow">
            <img src="../../assets/image/back.png" alt="back">
        </div>
        <div class="over-container">
            <div class="text-container-big" style="display: none;">
                <div class="scrolling-text">
                    <p class="mr-b">
                        Il arasynda “Magtymguly- halkyň guly”, “Magtymguly-wagtyň guly”, “Magtymguly-bagtyň guly” diýen
                        sözler häli-şindi eşidilýär. Şahyryň özi hem “Magtymguly, sözlär dili türkmeniň”, “Öz halkymyň
                        görer gözi, sözlär sözi idim” diýipdir. Dogrudan hem, Magtymguly bütin ömür boýy iline-gününe
                        hyzmat edipdir, ähli ukybyny, başarnygyny, ussatlygyny halkyna bagyşlapdyr, täleýini-kysmatyny
                        hem halkyň täleýi-kysmaty bilen baglapdyr. Mahlasy, ol halka iň ýakyn duran adam bolupdyr.
                        Watansöýüjilik sagdyn pikir, ygtybarly ynanç görnüşinde Magtymgulynyň tutuş döredijiliginiň
                        içinden eriş-argaç bolup geçýär. Şahyryň watançylyk goşgulary bilen ýurduň gözel tebigatyny wasp
                        etmek, dostluk, agzybirlik, merkezleşen döwlet gurmak, at-ýarag, batyrlyk, gahrymançylyk
                        hakyndaky goşgulary sepini bildirmezden utgaşyp gidýär.
                        Şahyr hemişe Watan hakyndaky oý-pikirler bilen ýaşaýar. Watansyz, il-günsiz ýaşaýyş asla onuň
                        ýadyna oýuna-da düşmeýär. Ine, şonuň üçin hem ol “Gözel ilim, sen diýip sökerem ýollar”, “Saba
                        turup, watan, seni çaglar men”, “Pyragy, watan diýip gan döker gözüm” diýen sözleri ýygy-ýygydan
                        gaýtalaýar.
                        Watana bolan çäksiz söýgi, uly guwanç Magtymgulynyň şygyrlarynda belent owaz bilen ýaňlanýar.
                        Şeýle gyzgyn mähir bilen hem ol il-ýurdunyň abadançylygyny, bagtly, gözel durmuşda ýaşamagyny,
                        ähli işleriniň rowaçlanmagyny, “ýaýlalarynyň reňbe-reň gül açyp, ýurt binasynyň gaýym
                        gurulmagyny, gargyşa, nazara giriftar bolmazlygyny” arzuw edipdir. Munuň üçin bolsa ol, ilkinji
                        nobatda, parahatlygyň zerurdygyna düşünipdir:
                    </p>
                    <p><em>Türkmen ilim, eý, adamzat!</em></p>
                    <p class="mr-b"><em>Azat sil, güzer gözlärin.</em></p>
                    <p class="mr-b">
                        Ýurduň owadan keşbini wasp edip ýazan goşgularynda şahyryň il-ýurduna bolan söýgüsi has-da aýdyň
                        duýulýar. Ol türkmen topragynyň ähli gözelliklerini, baýlygyny, ösümlik hem haýwanat dünýäsiniň
                        täsinliklerini, ekin ekilýän meýdanlaryny, onuň zähmetsöýer adamlaryny, çölüni, dagyny, düzüni,
                        tokaýlaryny, baglaryny, sowuk suwly çeşmelerini, ter öleňlerini... wasp edipdir. Ol “Gürgeniň”
                        atly goşgusynda ol ýeriniň tebigatyny teşnelik hem nebsewürlik bilen suratlandyrypdyr:
                    </p>

                    <p><em>Öňünde belent dag, serinde duman,</em></p>
                    <p><em>Deňizden owüser ýeli Gürgeniň.</em></p>
                    <p><em>Bulut oýnap, baran dolsa çaýlara,</em></p>
                    <p class="mr-b"><em>Akar boz bulanyp sili Gürgeniň.</em></p>

                    <p><em>Tokaýlary bardyr gargy-gamyşly,</em></p>
                    <p><em>Gözelleri bardyr altyn-kümuşli,</em></p>
                    <p><em>Boz güsbent, gyr ýylky, gara gäwmişli,</em></p>
                    <p class="mr-b"><em>Argaly gäw bolar maly Gürgeniň.</em></p>

                    <p class="mr-b">
                        Şahyr bu goşgusyny “Gözlär men” şygryndaky “Azat sil, güzer gözlär men” diýen jümlesinde gelýän
                        “güzer” sözi bilen jemleýär. Ýöne bu ýerde ýerli ýagdaý nazara alnyp, ol “olum” diýen manydaş
                        söz bilen çalşyrylypdyr:
                    </p>

                    <p><em>Magtymguly, ilden-ile aralar,</em></p>
                    <p><em>Hijran tygy bilen bagryn paralar,</em></p>
                    <p><em>Golun sallap maral gabak periler,</em></p>
                    <p class="mr-b"><em>Iner olumyndan däli Gürgeniň.</em></p>
                    <p class="mr-b">
                        Magtymgulynyň “Gökleň”. “Soňudag”. “Ýagmyr ýagdyr, soltanym”, “Hasar dagy”, “Ýaýlahlary bar”,
                        “Türkmeniň” we beýleki birnäçe goşgularynda tebigat gözelligi wasp edilýär. Ol “Türkmeniň”
                        goşgusynda geljek hakynda süýji arzuwlar edip, Jeýhun bilen Bahry-Hazar aralygyny gülzarlyga
                        öwrülen, otly-suwly, dürli naz-nygmatly, baý ülke görnüşinde göz öňüne getirýär. Onuň “Ýagmyr
                        ýagdyr, soltanym” goşgusy hem geljege ýüňle ynamly garaýyş äheňinde ýazylypdyr. Magtymguly
                        hoşniýetli pikirleri halkyň aňyna ýetirmegi, olary ruhy taýdan goldamagy, gowy arzuw-umytlar
                        bilen ýaşamagy wagyz-nesihat etmegi özüniň watançylyk borjy diýip düşünipdir.
                    </p>
                    <p class="mr-b">
                        Şahyryň ýaşan zamanynda türkmen halky galagoply hem ençeme agyr wakalary başdan geçiripdir.
                        Daşary ýurt basybalyjylarynyň häli-şindi yzy üzülmän gaýtalanyp duran çozuşlary, olaryň baýlyk
                        hem häkimlik üstünde guran darkyşlary, gazaply çaknyşyklary ýurdy tozdurypdyr, halky
                        garyplaşdyrypdyr. Obalar dargap, ekerançylyk hem öri meýdanlary boşap galypdyr, bar ýerde açlyk,
                        horluk, gedaýçylyk höküm sürüpdir. Magtymgulynyň “Reýgan eýledi”, “Galdy, neýläýin” we beýleki
                        ençeme goşgularynda şol gam-gussaly wakalar suratlandyrylypdyr:
                    </p>
                    <p class="mr-b"><em>Gapyllykda duşman aldy daşymyz,</em><br>
                        <em>Dargatdy her ýana deňi-duşumyz,</em><br>
                        <em>Bäş ýylda bir kitap edep işimiz,</em><br>
                        <em>Gyzylbaşlar alyp, weýran eýledi.</em>
                    </p>

                    <p class="mr-b"><em>Bir niçämiz goly bagly gul bolup,</em><br>
                        <em>Niçeler yzynda sargaryp, solup,</em><br>
                        <em>Kimi berip, anyň bahasyn alyp,</em><br>
                        <em>Her kime bir belli baha eýledi.</em>
                    </p>

                    <p class="mr-b">
                        Magtymgulynyň «Galdy, neýläýin» atly goşgusynda Astrabat hem Büjnürt hanlarynyň bilelikde
                        Soňudag töwereginde oturan türkmenleriň üstüne dökülip, eden talaňçylyklary barada gürrüň
                        berilýär. Munda hem “Reýgan eýledidäki” ýaly duşman ordasynyň parahat oturan iliň üstüne
                        çapawulçylyk geçirendigi beýan edilýär:
                    </p>
                    <p class="mr-b"><em>Dagdan aşyp gyzylbaşyň ordasy,</em><br>
                        <em>Gözel ilim weýran kyldy, neýläýin.</em>
                    </p>

                    <p class="mr-b">
                        Şonda halk kän pidalar çekmeli bolýar. Köpler öýünden-öwzaryndan, ýakyn hossaryndan,
                        dogan-garyndaşdan aýrylýar, köpler bolsa goly bagly duşman öňünde sürlip äkidilýär. Oňaran,
                        ugruny tapan hossaryny pul bilen ýesirlikden boşadýar, degerli adamy, satyn alara zady
                        bolmadyklar hem gul bazaryna duşýär. Bu ýagdaý şahyry gaýgy-gama batyrýar:
                    </p>
                    <p class="mr-b"><em>Mahrum kyldy gözel görküň hünärin,</em><br>
                        <em>Ata-enäň aldy göwün kararyn,</em><br>
                        <em>Her gün açdy gul-gyrnagyň bazaryn,</em><br>
                        <em>Namysym bazara saldy, neýläýin.</em>
                    </p>

                    <p class="mr-b">
                        Şahyr bu ýerde halkyň “Ýakma - bişersiň, gazma - düşersiň” diýen dana sözlerinden ugur alýar. Ol
                        halkyň taryhda uly güýç bolup durýandygyna, eger ol bir ugra gönükse, bir maksada ymtylsa, onuň
                        öňünde hiç bir zadyň durup bilmejegine göz ýetiripdir. Şonuň üçin hem Magtymguly bar ýerde
                        halkyň adyndan çykyş edýär, ony özüne arka tutunýar, penakär hasaplaýar. Şu beýik hakykata akyl
                        ýetireni üçin hem ol bütin ömrüni halkyň hyzmatyna bagyşlapdyr, öz şahsy bähbidinden il-günüň
                        bähbidini ileri goýupdyr.
                    </p>
                    <p class="mr-b">
                        Doly yzygider häsiýete eýe bolmasa-da, Magtymgulynyň döredijiliginde halky göreşe, ýagny
                        zulum-süteme, ezilişe garşy aýaga galmaga çagyryş ýaňy duýulýar. Ol “Ýörmeli boldy” atly
                        goşgusynda bu babatda söz açyp şeýle ýazýar:
                    </p>
                    <p class="mr-b"><em>Magtymguly, aýama jan,</em><br>
                        <em>Biliň guşa, geý gazap don,</em><br>
                        <em>Hetden aşdy bu zalym han,</em><br>
                        <em>Ahyr tor gurmaly boldy.</em>
                    </p>

                    <p class="mr-b">
                        Ol “Görülsin indi”, “Gökleň” atly goşgularynda daşary ýurt basybalyjylarynyň talaňçylykly
                        çozuşlaryny, olaryň zulum-sütemini, ezişlerini çekip, ýegşerip oturman, başa düşen kynçylyklary
                        mertlik bilen çekmäge, halky ýurdy goramaga, ar almaga çagyrýar:
                    </p>
                    <p class="mr-b"><em>Gorka-gorka üflis ýagdaýa düşdük,</em><br>
                        <em>Takdyr näme bolsa, görülsin indi.</em><br>
                        <em>Pikir gazanynda gaýnadyk, bişdik,</em><br>
                        <em>Degme, ol joş urup ýörülsin indi.</em>
                    </p>

                    <p class="mr-b">
                        Bu eserinde şahyr diňe bir serdarlara hem-de batyr ýigitlere däl, bütin türkmen iline ýüzlenýär.
                        Sebäbi ol göreşi ählihalk işi hasaplapdyr:
                    </p>
                    <p class="mr-b"><em>Pyragy ýüz tutar türkmen iline,</em><br>
                        <em>Duşman gol urmasyn gyzyl gülüne,</em><br>
                        <em>Dostlar, bizi ahyrýetiň siline,</em><br>
                        <em>Gark etmänkä, rakyp gyrylsyn indi.</em>
                    </p>

                    <p class="mr-b">
                        Magtymguly türkmen halkynyň tozgunçylyga, talançylyga düşmeginiň düýp sebäbiniň olaryň agzala
                        hem dagynyk ýaşamaklaryndadygyna akyl ýetiripdir. Dogry, birleşmek, agzybirlik, merkezleşen
                        döwlet gurmak pikiri Döwletmämmet Azadynyň “Wagzy-Azat” kitabynda hem gozgalýar, ýöne şahyr bu
                        meseläni umumy goýýar. Magtymguly bolsa ony XVIII asyr türkmen durmuşy bilen baglanyşdyrdy hem
                        anyklaşdyrdy. Has takygy, ol ony iş ýüzüne geçirmäge synanyşdy, onuň ýollaryny agtardy.
                        Netijede, Magtymguly türkmen jemgyýetçilik aňynyň taryhynda ilkinji bolup, bu taryhy hakykata
                        akyl ýetirdi, ony jemagat arasynda giňden wagyz-nesihat etdi. Şu maksat bilen hem ol
                        “Türkmeniň”, “Döker bolduk ýaşymy”, “Öňi-ardy bilinmez”, “Türkmen binasy” ýaly eserlerini
                        döredipdir.
                    </p>
                    <p class="mr-b">
                        Şahyr türkmen tire-taýpalary arkalaşykly, agzybir hereket etseler, bir maksat ugrunda göreş alyp
                        barsalar, olaryň bagty göteriler, işleri rowaçlanar diýýär:
                    </p>
                    <p class="mr-b"><em>Köňüller, ýürekler bir bolup başlar,</em><br>
                        <em>Tartsa ýygyn, erär topraklar-daşlar,</em><br>
                        <em>Bir suprada taýýar kylynsa aşlar,</em><br>
                        <em>Göteriler ol ykbaly türkmeniň.</em>
                    </p>

                    <p class="mr-b">
                        Magtymguly bir saçakdan (supradan) çörek iýmegi, duz-emek bolmagy birek-birege ynanyşmagyň
                        ýokary çägi, ygtybarly görnüşi hasaplaýar. Eger ähli halk “bir çukura tüý-kürse”, bir agza
                        garasa, uly güýjüň emele geljekdigine, onuň öňünde hiç bir zadyň durup bilmejekdigine şahyr
                        ynanypdyr.
                    </p>
                    <p class="mr-b"><em>Türkmenler baglasa bir ýere bili,</em><br>
                        <em>Gurudar Gulzumy, derýaýy-Nili.</em><br>
                        <em>Teke, ýomut, gökleň, ýazyr, alili,</em><br>
                        <em>Bir döwlete gulluk etsek bäşimiz.</em>
                    </p>

                    <p class="mr-b">
                        Ol “Türkmen binasy” atly gazalynda-da şu pikiri ýöredip, birleşen güýjüň uly sarsmaz galany
                        döredip biljekdigini tekrarlap geçýär:
                    </p>
                    <p class="mr-b"><em>Teke, ýomut, ýazyr, gökleň, Ahal ili bir bolup,</em><br>
                        <em>Kylsa bir jaýga ýörişni, açylar gül lälesi.</em>
                    </p>

                    <p class="mr-b"><em>Külli gyzylbaş baryny atdy dag arkasyna,</em><br>
                        <em>Gije-saba ýatmaýyr, geler olarnyň nalasy.</em>
                    </p>

                    <p class="mr-b">
                        Magtymguly bu pikiri beýleki goşgularynda-da umumy görnüşde, aýlawly sözleriň, dürli
                        deňeşdirmedir meňzetmeleriň üsti bilen gaýtalaýar:
                    </p>
                    <p class="mr-b"><em>Beýik dagyň başyndaky üç agaç -</em><br>
                        <em>Düýbi bir bolmasa çatyp bolmaýyr.</em>
                    </p>

                    <p class="mr-b">
                        Şahyr dostluk, agzybirlik, birleşmek pikirlerini öňe sürmek bilen, agzalalygy, dagynyklygy,
                        birek-birege duşmançylygy ýazgarýar:
                    </p>
                    <p class="mr-b"><em>Agzy ala bolan iliň,</em><br>
                        <em>Döwleti gaçan ýalydyr.</em>
                    </p>

                    <p class="mr-b">
                        Duşmanyň aldawyna, hile-pirimine gidip ýa-da haýsydyr bir ýönekeý zat üstünde dogan bilen
                        doganyň, bir taýpa bilen başga bir taýpanyň arasynda çaknyşyklaryň bolmagyny şahyr köre-körlük,
                        il-halkyň dargamagy, döwletiň synmagy hasaplaýar:
                    </p>
                    <p class="mr-b"><em>Bir-birini çapmak ermes ärlikden,</em><br>
                        <em>Bu iş şeýtanydyr, belki, körlükden,</em><br>
                        <em>Agzalalyk aýrar ili dirlikden,</em><br>
                        <em>Döwlet dönüp, nobat duşmana gelgen.</em>
                    </p>

                    <p class="mr-b">
                        Magtymguly goşgularynda hakyky watançynyň keşbini açyp görkezmäge, ony okyja ýakyndan tanatmaga,
                        şol esasda-da döwürdeşlerini, ýaş nesilleri watançylyk ruhunda terbiýelemäge, olarda watana,
                        il-güne belent söýgi döretmäge aýratyn üns beripdir. Ol edermen, batyr, arly-namysly il-gün üçin
                        janyny orta goýan ýigitleriň keşbini suratlandyranda, halk döredijiligi eserleriniň
                        gahrymanlaryny-da peýdalanypdyr. Olary Görogla, Rüsteme, Zala, Isgendere (Aleksandr Makedonskä),
                        Süleýmana deňeýär. Ol ylaýta-da “Görogly” eposyny köp okap, ondan güýçli täsirler alypdyr. Şonuň
                        üçin şahyr edermenlik, batyrlyk hakda söz açsa, ilki Göroglynyň adyny getirýär:
                    </p>
                    <p class="mr-b"><em>Görogly Reýhana niçik ýalbardy,</em><br>
                        <em>“Amandyr” diýene diýanat ýagşy.</em>
                    </p>

                    <p class="mr-b">
                        Edensiz, bigaýrat, nadanlary köteklemekde-de şahyr bu keşbi peýdalanypdyr:
                    </p>
                    <p class="mr-b"><em>Ançalar adyna Görogly dakdy,</em><br>
                        <em>Namysly, edenli pälwan galmady.</em>
                    </p>

                    <p class="mr-b">
                        Öňden halk arasynda adygan halk döredijiligi eserleriniň keşplerini peýdalansa, öňe sürmek
                        isleýän pähim-paýhaslarynyň, nygtamak isleýän pikirleriniň halka has düşnükli hem täsirli
                        boljakdygyna Magtymguly bil baglapdyr. Şonuň üçin hem şahyr olary geregiçe ulanypdyr:
                    </p>
                    <p class="mr-b"><em>Hany ol Isgender dünýäni alan,</em><br>
                        <em>Rüstem-u Zal ötdi gylyjyn çalan.</em>
                    </p>

                    <p class="mr-b">
                        Magtymguly keşp döretmekde türkmen ertekilerine-de köp ýüzlenipdir. Bize belli bolşuna görä,
                        halk ertekilerinde hereket edýän haýwanlaryň keşpleri arkaly adam häsiýetleri berilýär. Olaryň
                        hersi bir hili häsiýetdäki adamyny göz öňüne getirmäge kömek edipdir: ýolbars ýürekliligi, möjek
                        (gurt) açgözlügi, tilki mekirligi, garga hüşgärligi, gulan guratlygy, laçyn ýitigözlüligi, doňuz
                        okgunlylygy, garynja zähmetsöýerligi, ner güýçlüligi, towuk ýaňralygy, peşe ejizligi aňladypdyr.
                        Şahyr şeýle häsiýetleriň köpüsiniň hakyky watançyda bolmagyny, olardan ýerlikli peýdalanyp
                        bilmegini isläpdir. Watan, il-halk ugrundaky söweşlerde adamyň başyna her hili agyr pursatlaryň
                        düşmegi mümkin. Şonda bu häsiýetleriň hemmesiniň-de gerek bolaýmagy ähtimal. Şonda göz öňünde
                        tutup, Magtymguly adamlaryň ýaşlykdan şeýle häsiýetde terbiýelenmegini zerur hasaplapdyr:
                    </p>
                    <p class="mr-b"><em>Gaplaň kimin arlap girse meýdana,</em><br>
                        <em>Tilki kimin bazy berse her ýana,</em><br>
                        <em>Duranda, gaýa dek durup merdana,</em><br>
                        <em>Alar ýerden at salyşy gerekdir.</em>
                    </p>

                    <p class="mr-b">
                        Bu ýerde şahyr erteki keşplerini deňeşdirmedir meňzetme arkaly ulanan bolsa, kä ýerde “ýaly,
                        kimin, dek, misli” kömekçileri getirmezden, olary gönüden-göni adam keşbi görnüşinde işledýär:
                        “Tilkilenip gezdim, adym gurt boldy”, “Müň tilki ýygylsa, ýeke gurt bolmaz”, “Kelpezä ýuwtdurmaz
                        aždar maslygy”. Şeýle mysallaryň sanyny ýene köpeltmek mümkin:
                    </p>
                    <p class="mr-b"><em>Üç ýyl şire uçramasa,</em><br>
                        <em>Tilki, şagal şire döner.</em>
                    </p>

                    <p class="mr-b">
                        Magtymguly hakyky watançy üçin zerur şertleri birin-birin sanap geçýär. Şahyryň pikiriçe, watan
                        goragyna çykan adam hökman öýli-işikli bolmaly, at-ýaragy ýerli-ýerinde bolmaly. Şonuň ýaly-da
                        ol öz kesbi-kärini, watançylyk däplerini dowam etdirer ýaly nesil terbiýeläp ýetişdirmeli, ýagny
                        ornuny tutar ýaly ogly bolmaly. Şahyr “Ýat ýagşy”, “Göze myhmandyr”, “Aty gerek” atly
                        goşgularynda bu barada şeýle pikir ýöredýär:
                    </p>
                    <p class="mr-b"><em>Ýigidiň dünýäde üçdür myrady,</em><br>
                        <em>Mahbup ýagşy, ýarag ýagşy, at ýagşy.</em>
                    </p>

                    <p class="mr-b"><em>Ýigidiň bolmasa ýaragy, aty,</em><br>
                        <em>Şony belli biliň, ýokdur gaýraty.</em>
                    </p>

                    <p class="mr-b"><em>At gazanar goç ýigidiň</em><br>
                        <em>Owwal bedew aty gerek.</em><br>
                        <em>Gelene garşy çykmaga</em><br>
                        <em>Ýagşy muhupbeti gerek.</em>
                    </p>

                    <p class="mr-b">
                        At-ýaragsyz ýigide gahrymançylyk görkezmek kyn. Söweş meýdanynda ol hiç kimçe-de bolmaýar. Ol
                        her näçe batyr, edermen hem bolsa, at-ýaragsyz iş bitirip bilmeýär. Şahyr “Är işlemez, gural
                        işlär” diýen halk nakylyndan ugur alyp, bu barada şeýle diýýär:
                    </p>
                    <p class="mr-b"><em>Ýürekleri at başy dek batyrlar,</em><br>
                        <em>Hatynça ýok, at-ýaragy bolmasa.</em>
                    </p>

                    <p class="mr-b">
                        Magtymguly nesil terbiýeläp ýetişdirmegi hem söweş meýdanynda görkezilen gahrymançylyk bilen deň
                        hasaplaýar, ony uly baýlyk-döwlet diýip düşünipdir:
                    </p>
                    <p class="mr-b"><em>Ýagşy ogul, ýagşy aýal, gyz, gardaş,</em><br>
                        <em>Bu döwlet her kimiň eline degmez.</em>
                    </p>

                    <p class="mr-b"><em>Huda berse sagadatly bir perzent,</em><br>
                        <em>Garrygan çagyňda ýaş eder seni.</em>
                    </p>

                    <p class="mr-b"><em>Ýigide ogul döwletdir,</em><br>
                        <em>Mal tapynça, zürýat galsyn.</em>
                    </p>

                    <p class="mr-b">
                        Şahyr ýaş nesli terbiýeläp ýetişdirmekde, ilkinji nobatda, il-halkyň bähbidi göz öňünde
                        tutulmalydyr, olar öz ýurduna, halkyna peýda getirmelidir, şondan ileri goýlan maksat bolmaly
                        däldir diýen pikirden ugur alypdyr. Ol halkyň “Goç ýigide toýdur-baýram, Her iş gelse il biläni”
                        diýen dana sözlerine uýup, watany söýmegi, onun gadyr-gymmatyny bilmegi, ony gözüň göreji ýaly
                        gorap saklamagy ündäpdir:
                    </p>
                    <p class="mr-b"><em>Eşit adam, dogan ilden -</em><br>
                        <em>Gaýry mähriban ýurt bolmaz.</em>
                    </p>

                    <p class="mr-b"><em>Jeň wagtynda ýigitleriň başdaşy,</em><br>
                        <em>Il üstunde namys bilen baş döker.</em>
                    </p>

                    <p class="mr-b"><em>Goç-ýigitler il üstünde,</em><br>
                        <em>Namys bilen ar gerekdir.</em>
                    </p>

                </div>
            </div>

        </div>
    </div>

</body>

</html>